KOHTAAMISIA
MESTARINOVELLEJA
TOIM. ANNE HELTTUNEN JA TUULA UUSI-HALLILA

Giovanni Bocaccio

Metsästyshaukka
Filomena lopetti. Todetessaan, että ainoastaan hän itse ja Dioneo olivat
tänään enäa kertomavuorossa, kuningatar aloitti huvittuneen näköisenä:
"On siis minun vuoroni kertoa, hyvät naiset, ja teenkin sen mielelläni.
Kerron teille lemmentarinan, joka monessa suhteessa muistuttaa
edellistä. Tarkoitukseni on tällä tarinalla osaksi osoittaa teille, miten
suuri on teidän kauneutenne valta, ja osaksi, että teette viisaimmin, kun
päätätte omasta aloitteestanne, kenelle suotte suosionne, sillä usein
saattaa tapahtua, että kohtalo tai sattuma heittää meidät sellaisen
miehen käsiin, joka ei vähääkään vastaa asettamiamme vaatimuksia.
Kuten tietänette, eli kaupungissamme - ja elää ehkä vieläkin - muuan
mies, nimeltään Coppo di Borghese Domenichi, jota kohtaan kaikki
osoittivat kunnioitusta ja jota pidettiin arvossa, ei vain hänen ylhäisen
syntyperänsä, vaan ennen kaikkea hänen moitteettomien
elämäntapojensa takia. Vanhempana hänellä oli tapana jutella usein sekä
naapurilleen että vieraillekin menneistä asioista, ja hänen hyvä
muistinsa, kaunopuheisuutensa ja älykkyytensä herätti tällöin yleistä
ihailua. Erityisen mielellään hän kertoi Filippo degli Alberighin pojasta
Federigosta, nuoresta aatelismiehestä, joka oli aseleikeissä ja ritarillisissa
tavoissa Toscanan parhaita ja siksi myös naisten suuressa suosiossa.
Mutta Federigolle kävi samoin kuin Nastagiollekin. Hän rakastui
erääseen nuoreen, ylhäiseen naiseen, jota aikanaan pidettiin Firenzen
kauneimpiin ja hurmaavimpiin naisiin kuuluvana - hänen nimensä oli
Monna Giovanna - mutta hän oli onnettomuudeksi jo naimisissa.
Saavuttaakseen hänen rakkautensa Federico järjesti ratsastuksia,
turnajaisia ja kaikenlaisia loistavia juhlia, antoi kylvämällä kallisarvoisia
lahjoja ja tuhlasi omaisuuttaan mielettömästi. Mutta Monna Giovanna oli
yhtä kunniallinen kuin kauniskin eikä välittänyt hänen kunniakseen
järjestetyistä juhlista enempää kuin niiden järjestäjästä. Ja niin Federigo
oli lopulta tuhlannut melkein kaiken, mita hänellä oli ollut. Hänelle oli
jäänyt vain pieni maatila, jonka tuotolla hän nipin napin eli, sekä haukka,
jonka veroista tuskin oli missään. Hänen rakkautensa oli hehkuvampi
kuin koskaan, mutta todetessaan, ettei hän enäa voinut eläa kaupungissa
niin komeasti kuin olisi halunnut, hän vetäytyi maatilalleen ja vietti siellä
aikaansa linnustamalla seka kesti kärsivällisesti köyhyytensa pyytämättä apua keneltäkään
Federigon jouduttua nain huonoon asemaan Monna Giovannan mies
sairastui ja teki todetessaan kuoleman lähestyvän testamenttinsa. Hän oli
sangen rikas ja teki ainoasta lapsestaan, täysikäisestä pojasta, suurten
rikkauksien perijän, mutta määräsi samalla, etta jos poika kuolisi
jättämättä laillisia perillisiä, Monna Giovanna, jota hän oli rakastanut
suuresti, perisi pojalta omaisuuden. Saatuaan tämän asian järjestykseen
hän kuoli.
Monna Giovanna oli siis leski, ja vähäa myöhemmin hän muutti
poikansa kanssa maatilalleen viettääkseen siellä tavanmukaisesti
kesänsa. Kun täma maatila sattui sijaitsemaan Federigon talon
lähettyvillä, oli luonnollista, että Giovannan poika tutustui naapureihin,
ja täma vilkas nuorukainen leikki erittäin mielellään Federigon linnuilla
ja koirilla. Varsinkin hän oli ihastunut Federigon merkilliseen haukkaan,
jota hänen kovasti teki mieli, mutta hän ei uskaltanut pyytää sitä, kun ei
tietänyt, miten suuressa arvossa Federigo sitä piti. Sydänkesällä poika
kuitenkin sairastui vaarallisesti, ja äiti oli tästä ihan lohduton, koska
poika oli hänen ainoa lapsensa ja hän rakasti tätä eniten maailmassa. Äiti
istui kaiket päivät pojan vuoteen ääressä koettaen kaikin tavoin
lohduttaa ja ilahduttaa täta. Vähintäänkin parikymmenta kertaa päivässä
hän tiedusteli pojan toivomuksia ja lupasi tehdä kaikkensa täyttääkseen
ne. Kuunneltuaan kauan näitä vakuutteluja poika sanoi erääna päivänä:
"Jos voisit hankkia minulle Federigon haukan, äiti, niin luulisin
paranevani." Giovanna vaipui tämän kuultuaan mietteihinsa ja tuumi
hetken aikaa, mitä pitäisi tehdä. Hän tiesi Federigon rakastaneen häntä
kauan, mutta muisti myös olleensa aina välinpitämätön tätä kohtaan.
"Voinkohan minä pyytää häneltä haukkaa, joka kuuluu olevan maailman
parhaita metsästyshaukkoja ja on lisäksi Federigon ainoa ilo? Voinko olla
niin itsekäs, että vien hänen ainoan lohtunsa?" Hän kyseli tätä
lakkaamatta itseltään, ja vaikka hän oli varma siitä, että saisi haukan, jos
pyytäisi sitä, hän ei luvannut pojalleen mitään, vaan jätti vastaamatta
tämän pyyntöön. Ei kestänyt kuitenkaan kauan, ennenkuin rakkaus
poikaa kohtaan oli voittanut arvelut ja hän päätti ilahduttaa poikaa,
maksoi mitä maksoi. Kohteliaisuuden vuoksi hän aikoi lähteä itse
Federigon puheille pyytämään lintua, sen sijaan että olisi lähettänyt
jonkun puolestaan, ja hän sanoikin pojalle: "Rauhoitu, lapseni, ja koeta
tulla terveeksi! Lupaan, että haen huomisaamuna ensi töikseni haukan
sinulle." Poika ilostui lupauksesta niin, että hänen vointinsa tuntui heti paranevan
Seuraavana aamuna Monna Giovanna lähti erään toisen naisen kanssa
kävelemään ja oli kulkevinaan sattumalta Federigon talon ohi. Sää ei ollut
erityisen sopiva linnustamiseen, ja siksi Federigo oli kotosalla
valvomassa puutarhatöitään. Hänen tässä puuhassa ollessaan tuli eräs
palvelijoista kertomaan rouva Giovannan saapuneen. Hän riensi
yllättyneenä ja iloissaan sisään ja tapasi Giovannan, joka tervehti häntä
ystävällisesti. Federigo kumarsi kunnioittavasti, ja rouva sanoi vastaten
hänen kysyvään katseeseensa: "Hyväa päiväa, Federigo! Tulin
hyvittämään sen vahingon, minkä aikoinaan kärsit takiani rakastaessasi
minua enemmän, kuin olisi oikeastaan ollut välttämätöntä. Palkintonasi
on, että syön tänään seuralaiseni kanssa luonasi päivällistä." Federigo
vastasi nöyrästi: "Rakkain rouva Giovanna! En tiedä kärsineeni vahinkoa
takianne, mutta sitä vastoin minulle on ollut niin paljon iloa teistä, että
vapaaehtoinen käyntinne luonani - vaikka minun täytyykin osoittautua
huonoksi isännäksi - on minusta jatkoa minulle osoittamallenne
hyvyydelle eikä minkään vahingon korvaamista. Teidän takianne, en
suinkaan itseni, valitan, etten nyt voi ottaa teitä vastaan niin loistavasti
kuin tahtoisin." Hän pyysi Monna Giovannaa käymään taloon ja vei
tämän puutarhaan. Kun ei ollut ketään muuta pitämään vieraille seuraa,
hän pyysi Monna Giovannaa viivähtämään hetken aikaa puutarhurin
vanhan vaimon luona juttelemassa, sillä aikaa kun hän itse valvoi pöydän
kattamista.
Köyhyydestään huolimatta Federigo ei ollut tähän saakka oikein
huomannutkaan, miten huonosti hän oli menetellyt tuhlatessaan
rikkautensa. Mutta nyt, kun hänellä ei ollut enää mitään tarjottavana
tälle naiselle jonka takia hän oli syöttänyt satoja vieraita kalliiden
herkkujen painosta notkuvissa pöydissä, hän oivalsi selvästi, miten
mielettömästi oli tehnyt, ja katui sitä katkerasti. Hän kirosi onnetonta
kohtaloaan ja juoksenteli aivan suunniltaan edestakaisin, mutta ei
löytänyt rahaa eikä edes pantattavaksi sopivia arvoesineitä. Aika kului,
eikä hänellä ollut edelleenkään pöytään pantavaa tälle ylhäiselle naiselle,
jota hän olisi tahtonut kestitä tämän arvoa vastaavalla tavalla. Toisaalta
hän oli liian ylpeä pyytääkseen apua, ja kun hän sattui sitten vilkaisemaan
kallisarvoiseen haukkaansa, hän päätti käyttää sitä viimeisen kerran
hyväkseen. Hän voitti vastenmielisyytensä, otti haukan orreltaan ja
väänsi sen niskat nurin ajatellen, että haukka varmaankin maistuisi
paistettuna hänen ylhäiselle vieraalleen. Hän kynitytti linnun kiireesti ja
käski paistaa sen vartaassa. Kun pöytään oli sitten pantu lumivalkea liina,
joita hänellä oli vielä muutamia, hän palasi puutarhaan ja ilmoitti
rakkaalle vieraalleen, että se yksinkertainen päivällinen, jonka hän pystyi
tarjoamaan, oli valmiina. Monna Giovanna lähti seuralaisineen hänen
mukaansa ja istuutui pöytään. Tietämättä, mitä heille tarjottiin, he söivät
Federigon toimiessa huomaavaisena isäntänä.
Aterian jälkeen he keskustelivat kaikenlaista, ja hetken kuluttua
Monna Giovanna päätti vihdoinkin ottaa puheeksi varsinaisen asiansa.
Hän aloitti lempeälla ja hillitylla äänellä: "Federigo, kun ajattelet
kunniallisuuttani, mitä varmaankin monesti olet pitänyt kovuutena ja
sydämettömyytenä, ymmärtänet helpommin, miten suurta hellyyttä
vanhemmat voivat osoittaa lapsilleen, ja silloin uskon sinun myös
antavan anteeksi rohkeuteni. Sinullahan ei ole lapsia, mutta minulla on
poika, enkä minä voi torjua mielestäni niitä tunteita, jotka elähdyttävät
jokaisen äidin sydäntä. Siksi minun on pakko sopivaisuuden
vaatimuksista välittämättä pyytää sinulta jotakin, mitä tiedän sinun
hyvällä syyllä pitävän itsellesi rakkaana, koska se on ilmeisesti ollut
ainoana lohtunasi ja ilonasi. Pyydän sinulta haukkaasi. Poikani tekee sitä
niin kovin mieli, että pelkään hänen sairautensa pahenevan ja kenties
johtavan kuolemaan, ellen voi viedä haukkaa hänelle. Pyydän sinua - en
vedoten siihen rakkauteen, jota olet tuntenut minua kohtaan, vaan
luottaen jaloon mielenlaatuusi ja aina osoittamaasi ritarillisuuteen -
lahjoittamaan haukan minulle. Voisin silloin sanoa, etta saan kiittäa
jalomielista anteliaisuuttasi poikani hengesta, ja pitäisin sinut tämän
vuoksi aina kiitollisessa muistissani."
Kuullessaan Monna Giovannan pyynnön Federigo mykistyi surusta,
sillä hän ymmärsi turmelleensa kenties ainoan tilaisuuden, mikä tarjosi
hänelle mahdollisuuden tehdä sydämensä rakastetulle korvaamattoman
palveluksen. Hän ei voinut muuta kuin huoahtaa syvään, ja Giovanna
käsitti tämän merkitsevän sitä, että hänen oli vaikea luopua haukasta.
Giovanna aikoi juuri selittää, ettei hän tahtonutkaan haukkaa, mutta
ennen kuin hän oli saanut sen sanotuksi, Federigo alkoi puhua: "Hyvä
rouva. Aina siitä saakka, kun Jumala näki hyväksi sytyttää rinnassani
rakkauden teitä kohtaan, onni on ollut minulle kaikessa vastainen, ja
minulla on syytä valittaa kohtalon osoittamaa julmuutta. Mutta kaikki se,
mitä tähän saakka olen kokenut, on vähäistä sen tuskan rinnalla, jota
tunnen tällä hetkellä - sietämättömän tuskan, jota en koskaan anna
anteeksi kohtalolleni. Ajatelkaahan, että te olette tullut köyhään kotiini
pyytämään minulta vaatimatonta lahjaa - te, joka ette rikkauteni päivinä
koskaan käynyt luonani - ja etten minä ... etten minä nyt voikaan täyttää
pyyntöänne. Kerron teille lyhyesti, miksi en voi antaa haukkaa.
Kuultuani, että kunnioittaisitte minua syömällä pöydässäni, aloin heti
miettia, mita voisin tarjota näin ylhäiselle vieraalle. Tahdoin tietenkin
tarjota parasta, mitä minulla oli, ja koska teille mielestäni piti varustaa
arvokkaammat ruoat kuin tavallisille ihmisille, tuli mieleeni, että haukka
sopisi siihen tarkoitukseen, koska se oli rakkainta, mitä omistin - ja niin
saitte sen päivälliseksi. Kuvittelin tehneeni siinä niin hyvin kuin saatoin,
mutta teidän nyt toivoessanne saavanne haukan toisella tavoin minusta
on katkeraa, etten voi antaa sitä teille. Luulen, etten koskaan pääse tästä
murheestani." Ettei Monna Giovanna epäilisi hänen sanojaan, hän haki
haukan kynnet ja nokan ja pani ne hänen jalkojensa juureen.
Kuultuaan hänen selityksensä Monna Giovanna moitti häntä ensin
siitä, että hän oli tällä tavoin tappanut haukkansa, mutta ei voinut
kauankaan olla ihailematta hänen ylevämielisyyttään, jota köyhyys ei
ollut pystynyt lannistamaan. Mutta kun hänellä ei näin ollen enää ollut
toivoa saada poikansa toivetta täytetyksi ja hän oli lisäksi huolissaan
tämän voinnista, hän lähti murheissaan kotiinsa. Ja oliko syy pojan
kokemassa pettymyksessä, kun hän ei saanut haukkaansa, tai oliko tauti
senlaatuinen, että se olisi muutoinkin johtanut tähän loppuun, joka
tapauksessa poika muutaman päivän kuluttua kuoli äitinsä suureksi
suruksi. Monna Giovanna itki ja murehti sita pitkan aikaa, mutta kun hän
oli viela nuori ja oli saanut haltuunsa suuren omaisuuden, hänen veljensä
alkoivat vaatia häntä menemään uusiin naimisiin. Aluksi hän vastusteli,
mutta he eivät jättäneet häntä rauhaan. Ja ajatellessaan, miten suuresti
Federigo häntä rakasti ja miten uhrautuvasti tämä oli esiintynyt
tappaessaan hänen kunniakseen mainion haukkansa, hän sanoi veljilleen:
"Jos sallisitte, ei minulla olisi mitäan vastaan, etta eläisin loppuikäni
leskenä, mutta jos ehdottomasti vaaditte, että minun on mentävä
naimisiin, niin otan miehekseni Federigo degli Alberighin enkä ketään
muuta." Veljet pilkkasivat hänen valintaansa. "Mitä sinä hänestä?" he
kysyivät. "Hänellähän on tuskin leivänpalaa." Mutta hän vastasi:
"Rakkaat veljet. Tiedän kyllä asian olevan niin, mutta tahdon
mieluummin miehen, joka on vailla rikkautta, kuin rikkauden, jota
hallitsemassa ei ole mies." Veljet käsittivät nyt hänen harkinneen asiaa
vakavasti, ja kun he tiesivät, että Federigo oli mies, joka kesti
köyhyytensä kunnialla, he antoivat sisarensa Federigolle puolisoksi ja
koko tämän suuren omaisuuden myötäjäisiksi. Päästyään naimisiin niin
kauan tavoittelemansa naisen kanssa Federigosta tuli aivan toinen mies,
ja tästa lähtien hän osasi pitaa parempaa huolta omaisuudestaan. Hän
elikin kunniallisen, uskollisen vaimonsa kanssa onnellisena monen
monta vuotta."

Suom. Ilmari Lahti ja Vilho Hokkanen